1417 m.  spalio 24 d. vyskupų rašte pasakyta, kad jie atyko į žemaičių žemę Vytauto valia ir sutikimu. Viso šio švento  reikalo pradininkas ir vadovas yra Vytautas. Žemaičiai juos sutikę pagarbiai ir elgėsi žmoniškai. Daugelis  tūkstančių žmonių, abiejų lyčių ir vaikų, priėmė šventą krikštą. Žemaičių gentis, rašė jie, nėra įpratusi  gyventi miestuose, todėl jų vyskupui buvo parinkta Varnių vietovė (locus) Medininkų valsčiuje (districtus). Varnių gyvenvietei Vytautas pridėjo Medininkų vardą. Įkurtą katedrą jie pavadinę Švč. Trejybės, Dievo Motinos  Mergelės Marijos, apaštalų šv. Petro ir Pauliaus ir kankinio šv. Aleksandro vardais. Taip pat jie įkūrė  kapitulą, sudarytą iš šešių kanauninkų. Pirmuoju žemaičių vyskupu jie konsekravo Vytauto prezentuotą lietuvį Motiejų. Vyskupas ir kapitula bus išlaikomi, kol bus sutvarkytas jos aprūpinimas iš valstybės iždo skirtais pinigais.

Nuo tol vietovė vadinsis _Civitas Medniky et ecclesia cathedralis Mednicensis_ — Medininkų miestu ir Medininkų katedrine [bažnyčia](https://bernardinai.lt/zyma/baznycia?utm_source=article&utm_medium=backlink&utm_campaign=linkify). Taigi Varnių vietovė buvo sureikšminta, pavadinus ją Medininkais. Dokumento  pabaigoje išvardyti signatarai: Vilniaus kanauninkas Paulius, Jokūbas iš Gniezno vyskupijos, [Trakų](https://www.bernardinai.lt/zyma/trakai?utm_source=article&utm_medium=backlink&utm_campaign=linkify) vaivada  Jaunius Valmantaitis, Žemaičių seniūnas Mykolas Kęsgaila.

Vyskupija iš Vytauto gavo du fundacinius raštus, taip pat raštus pergamentuose ir saugomus Nacionaliniame M. K. Čiurlionio dailės muziejuje. Pirmas raštas datuotas 1417 m. spalio 17 d. Vytautas skyrė vyskupui ir kapitulai  50 markių (markė – apie 100 dolerių), 10 statinių kviečių ir 10 statinių medaus.